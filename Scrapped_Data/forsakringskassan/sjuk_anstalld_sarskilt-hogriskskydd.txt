Särskilt högriskskydd
Teckenspråk : https://youtu.be/HYephZFqJ64
Om du riskerar att vara sjuk ofta eller ha långa sjukperioder, kan du ha rätt till särskilt högriskskydd. Din arbetsgivare får då ersättning från Försäkringskassan för den sjuklön du får. Du som är sjuk ofta kan slippa karensavdrag.

Vem har rätt till särskilt högriskskydd?
Du kan ha rätt till särskilt högriskskydd i fyra olika situationer. Det gäller om
- det är troligt att du kommer att vara sjuk fler än tio gånger under en tolvmånadersperiod
- du har en anställning och det är troligt att du kommer att vara sjuk länge, det vill säga fler än 28 dagar i följd under en tolvmånadersperiod
- du har en anställning och har eller har haft rätt till aktivitetsersättning på hel- eller deltid under den senaste tolvmånadersperioden
- du kan behöva vara borta från arbetet för förberedelser och ingrepp i samband med donation av organ eller vävnader.

Du måste också vara försäkrad i Sverige. Du är i regel försäkrad i Sverige om du bor och arbetar här. Om du bor eller arbetar i olika länder kan det finnas undantag, liksom om du nyligen flyttat hit.
Så ansöker du
1. Skaffa ett läkarutlåtande
Kontakta din läkare och få ett läkarutlåtande som beskriver varför du kommer att vara sjuk ofta eller länge.

2. Ansök
Du ansöker på Mina sidor:

3. Bifoga digital kopia av utlåtandet
Efter att du har signerat din ansökan ska du bifoga en digital kopia av läkarutlåtandet. Du kan fota läkarutlåtandet med en mobiltelefon och sedan bifoga fotot på Mina sidor. Det går också bra att bifoga en skannad kopia.
Om du inte kan göra digitala kopior, skicka in läkarutlåtandet till:
Försäkringskassans inläsningscentral
839 88 Östersund

4. Du får ett beslut
Från att din ansökan och ditt läkarutlåtande kommer in tar det normalt 30 dagar att handlägga ditt ärende. Om vi behöver fler uppgifter kan det ta längre tid. Beslutet gäller tidigast från och med den månad när ansökan gjordes.
Just nu har vi längre handläggningstider än vanligt. Det betyder att det kan ta mellan 60 och 90 dagar innan du får ditt beslut.

5. Om du blir sjuk
Du som är anställd anmäler som vanligt hos din arbetsgivare när du blir sjuk. Du får ersättning från din arbetsgivare som i sin tur får ersättning för sjuklönekostnaderna från Försäkringskassan.
Du som är arbetslös eller egen företagare anmäler som vanligt till Försäkringskassan när du blir sjuk så att vi kan betala ut sjukpenning till dig.


Frågor och svar

1. Vad gäller för mig som är egen företagare?
Om du har en eller sju dagars karens så omfattas du som är egen företagare av det särskilda högriskskyddet. Det innebär att Försäkringskassan kan betala sjukpenning till dig för dina karensdagar.

2. Vad gäller för mig som fått aktivitetsersättning under det senaste året?
Din arbetsgivare kan få ersättning för dina sjuklönekostnader utan att du behöver intyga att det är troligt att du kommer att vara sjuk framöver. För dig som har fått aktivitetsersättning under det senaste året gäller beslutet om särskilt högriskskydd månaden efter den månad som det är fattat.

3. Hur vet jag om jag är försäkrad i Sverige?
Du är försäkrad i Sverige om du arbetar här. Det finns några undantag från denna regel. Du kan arbeta i ett annat land och ändå vara försäkrad i Sverige. Det finns också tillfällen när du kan arbeta i Sverige men vara försäkrad i ett annat land. Ring kundcenter på 0771‑524 524 om du vill veta vad som gäller för dig som:
- arbetar som sjöman
- är utsänd av en svensk arbetsgivare till ett annat land eller är utsänd av en utländsk arbetsgivare till Sverige
- är diplomat
- arbetar i två eller flera länder
- är offentligt anställd av en förvaltning som tillhör Sverige men arbetar i ett annat land
- arbetar som flygande personal
- är kontraktsanställd inom EU
- har fått dispens att tillhöra svensk socialförsäkring.

4. Jag ska genomgå donation. Vad gäller för mig?
Om du behöver vara borta från arbetet för förberedelser och ingrepp i samband med donation av organ eller vävnader kan du ha rätt till särskilt högriskskydd.

5. Vad gör jag om jag inte kan logga in på Mina sidor?
Om du har tekniska problem
Om ditt e-leg inte funkar eller om du har andra tekniska problem kan du få hjälp på sidorna för teknisk support. Där finns möjlighet att få hjälp av en handläggare direkt i ett webbmöte. Du kopplas då ihop med handläggaren som ser din skärm och kan hjälpa dig. Webbmöten är tillgängliga samma tider som kundcenter har öppet.
Vanliga frågor och svar
Om du måste ansöka på en pappersblankett
Alla blanketter som finns tillgängliga för nedladdning på webbplatsen hittar du på sidan E-tjänster och blanketter på svenska.
E-tjänster och blanketter på svenska
