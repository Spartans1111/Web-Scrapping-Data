Sjukpenning för anställda
Teckenspråk : https://youtu.be/NLIKNQIe63k
Om du inte kan arbeta för att du är sjuk kan du få sjukpenning. De första två veckorna du är sjuk betalar oftast din arbetsgivare sjuklön till dig i stället för din vanliga lön.
För att få sjuklön krävs det att din arbetsförmåga är nedsatt på grund av sjukdom. Det är din arbetsgivare som gör den bedömningen. Om du fortfarande är sjuk efter de två veckorna kan du ansöka om sjukpenning från Försäkringskassan.
Om du är anställd utan rätt till sjuklön, kan du i stället ansöka om sjukpenning från Försäkringskassan. Om du inte vet om du har rätt till sjuklön så kontakta din arbetsgivare.

Vem kan få sjukpenning?
Du kan få sjukpenning om du
- inte kan arbeta din vanliga arbetstid för att du är sjuk
- förlorar inkomst
Du måste också vara försäkrad i Sverige. Det är du i regel om du bor och arbetar här. Om du bor eller arbetar i olika länder kan det finnas undantag, liksom om du nyligen flyttat hit.
Du kan få sjukpenning på 25 procent, 50 procent, 75 procent eller 100 procent.

Vad händer om du blir sjuk?
https://youtu.be/tuUbSkohe_E 
Så funkar det: Vad händer om du blir sjuk? 2 minuter När du som är anställd blir sjuk får du oftast sjuklön från din arbetsgivare de första två veckorna.


Hur mycket pengar kan jag få?
Med Ersättningskollen kan du enkelt och snabbt räkna ut ungefär hur mycket du kan få i sjukpenning och sjuklön. Du får knappt 80 procent av din lön upp till inkomsttaket på 43 750 kronor i månaden. Som mest kan du få 1 116 kronor per dag (7 dagar i veckan) före skatt.
Om du är sjukskriven längre än ett år kan du ansöka om sjukpenning på fortsättningsnivå. Din sjukpenning sänks då till 75 procent av din lön. Men har du en allvarlig sjukdom kan du ansöka om att få behålla samma nivå som tidigare.

Så ansöker du om sjukpenning
- Om du är anställd med sjuklön
1. Sjukanmäl dig till arbetsgivaren
Första dagen du är sjuk ska du sjukanmäla dig till arbetsgivaren. Om du är deltidsarbetslös ska du också sjukanmäla dig till Försäkringskassan.
2. Arbetsgivaren sjukanmäler dig till Försäkringskassan
När du varit sjuk i 14 dagar ska din arbetsgivare sjukanmäla dig till Försäkringskassan. Du kan se på Mina sidor om din arbetsgivare har sjukanmält dig.
3. Ansök på Mina sidor
När du blivit sjukanmäld av arbetsgivaren kan du ansöka om sjukpenning på Mina sidor.

 
- Om du är anställd utan sjuklön
1. Sjukanmäl dig
Om du inte har sjuklön ska du göra en sjukanmälan den första dagen du är sjuk.
De flesta som är anställda har sjuklön. Om du har sjuklön ska din arbetsgivare sjukanmäla dig. Kolla med din arbetsgivare om du är osäker på vad som gäller för dig.
2. Ansök på Mina sidor
När du sjukanmält dig kan du logga in på Mina sidor och ansöka om sjukpenning.
3. Skicka in läkarintyg
Om du är sjuk längre än 7 dagar ska du skicka in ett läkarintyg med uppgifter om din sjukdom eller skada. I vissa fall behöver du skicka in läkarintyg från och med första dagen som du är sjuk. Då får du information om det från Försäkringskassan. De flesta regioner kan utfärda digitala intyg. Du kan då skicka in ditt intyg på Mina intyg på 1177 Vårdguiden. Det går snabbare och du slipper posta intyget.
Länk till annan webbplats, öppnas i nytt fönster.
Om du har fått ditt läkarintyg på papper och det av någon anledning inte har skickats elektroniskt till oss skickar du originalet till:
Försäkringskassans Inläsningscentral
839 88 Östersund

4. Utbetalning
Den första utbetalningen av sjukpenningen har inte ett fast datum, utan kommer så fort vi är färdiga med handläggningen. Om din ansökan är komplett tar det högst 30 dagar.
Efter den första utbetalningen betalas sjukpenningen ut ett bestämt datum varje månad. Vilket datum beror på när i månaden du är född.
Om du är född
- dag 1–10, så får du utbetalning den 25 varje månad
- dag 11–20, så får du utbetalning den 26 varje månad
- dag 21–31, så får du utbetalning den 27 varje månad.
Du kan se alla dina utbetalningar i Mina sidor.

När syns utbetalningen på Mina sidor?
Under Utbetalningar på Mina sidor kan du se dina preliminära utbetalningar så snart vi har handlagt din ansökan.
Den faktiska utbetalningen kan du se 1 bankdag innan pengarna kommer.


Vad händer om man får avslag?
Om du har ansökt, men inte får någon sjukpenning ska du gå tillbaka till ditt jobb. Om du därefter väljer att lämna din anställning, är det viktigt att du skriver in dig på Arbetsförmedlingen och är aktivt arbetssökande senast 25 dagar efter din sista dag med sjukpenning. På så sätt kan du skydda din sjukpenninggrundande inkomst (SGI). Den ligger till grund för vilken ersättning du kan få från Försäkringskassan i framtiden, exempelvis föräldrapenning, vab eller sjukpenning.

När du vill ändra något i din sjukskrivning
När du vill förlänga sjukskrivningen
Skicka in ett nytt läkarintyg på 1177 Vårdguiden, Mina intyg.
Om du har skrivit i ansökan att ett nytt läkarintyg ska kunna förlänga din sjukskrivning så behöver du inte göra något mer.
Om du inte har angett det så kommer vi att skicka hem en ansökningsblankett för förlängd sjukpenning. Du kan inte ansöka om förlängd sjukpenning på Mina sidor.

När du vill ändra omfattning
När du börjar jobba eller på annat sätt ändrar omfattning på din sjukskrivning behöver du informera oss om det. Det gör du enklast på Mina sidor. Om du ska arbeta deltid kan du jobba lite varje dag. Men du har också möjlighet att förlägga din arbetstid på annat sätt om det underlättar din återgång i arbete

När du börjar jobba igen
När du inte längre är sjukskriven behöver du avsluta din sjukpenning.
Om du inte kan använda Mina sidor kan du ringa till vårt kundcenter på 0771‑524 524 eller kontakta den som handlägger ditt ärende.


Kan man få ersättning för arbetsresor?
Om du kan jobba trots att du är sjuk, men har svårt att ta dig till jobbet
Om du kan jobba, men inte kan resa till och från jobbet som du brukar, kan du få ersättning för att resa på annat sätt. Du kan till exempel ta taxi eller egen bil i stället för buss om du har svårt att gå. För att få ersättning för arbetsresor måste du ha beviljats sjukpenning.
Hur ansöker jag?
Om du redan har ansökt om sjukpenning kan du ringa till oss. Om du inte har ansökt än kan du skriva i ansökan att du vill ha ersättning för resor till och från arbetet.
För att kunna bedöma om du har rätt till ersättning för arbetsresor, behöver vi få veta
- hur mycket du normalt betalar för dina resor till och från jobbet
- din hemadress och adress till arbetsplatsen
- hur långt det är mellan hemmet och jobbet
- hur mycket det kostar att resa till jobbet på annat sätt än normalt.
Hur gör jag för att få ersättningen utbetald?
Ersättningen betalas ut i efterhand. Först måste du skicka in dina kvitton för resor och en försäkran om ersättning för arbetsresor som finns på Mina sidor.

Om du inte kan använda Mina sidor
Ladda ner blanketten 7373 Försäkran – Ersättning för arbetsresor och skicka den i samma kuvert som kvittona. Då måste ditt personnummer finnas på varje bilaga.
7373 Försäkran – Ersättning för arbetsresor

Hur mycket får jag?
Försäkringskassan ersätter det billigaste alternativet. Det innebär att om du normalt åker med kollektivtrafik men under sjukdomstiden måste köra bil, kan du få ersättning för mellanskillnaden av kostnaden för bilresorna och kostnaden för kollektivresorna.

Hur länge kan jag få ersättning?
Ersättningen betalas ut under en begränsad tid när du är tillfälligt förhindrad att resa till arbetet på vanligt sätt.

Vad händer om man blir sjuk igen?
Om du har varit sjuk i 14 dagar eller mer och blir sjuk igen inom 5 dagar, ska du sjukanmäla dig direkt till Försäkringskassan. Det gör du den första dagen du är sjuk. Det gäller oavsett om du får samma sjukdom eller någon annan sjukdom. Du behöver ett läkarintyg från den åttonde dagen i den nya sjukperioden.
Om det gjordes ett helt karensavdrag första gången du var sjuk så görs inget nytt karensavdrag. Gjordes inte ett helt avdrag så kommer det som återstår av karensen dras av.

Vad händer om man är sjuk länge?
Om du är sjuk en längre tid hjälper en handläggare dig med allt som rör din sjukpenning, som till exempel att planera för hur du ska komma tillbaka till jobbet.
Om du behöver stöd för att komma tillbaka till jobbet så ska din arbetsgivare hjälpa dig. Det kan till exempel vara så att du behöver kortare arbetsdagar eller andra arbetsuppgifter, antingen tillfälligt eller permanent.
Om du behöver mer stöd kan du få rehabilitering på din arbetsplats. Det kan till exempel vara att du tränar på vissa arbetsuppgifter för att få tillbaka din arbetsförmåga. Under den tiden kan du få rehabiliteringspenning. Beloppet är samma som sjukpenningen.
Försäkringskassan ska bedöma din arbetsförmåga och inte din sjukdom. Under de första 90 dagarna har du rätt till sjukpenning om du inte kan utföra ditt vanliga arbete, eller ett annat tillfälligt arbete, hos din arbetsgivare.
Efter 90 dagar har du rätt till sjukpenning om du inte kan utföra något arbete alls hos din arbetsgivare. Du har också rätt att söka ett annat arbete med bibehållen sjukpenning. Försäkringskassan kan då erbjuda dig ett möte med Arbetsförmedlingen där du kan få mer information om hur du ska gå till väga. Möjligheten finns fram till dag 180 i din sjukskrivningsperiod.
Efter 180 dagar har du rätt till sjukpenning om du inte kan utföra något arbete på den vanliga arbetsmarknaden, vilket kan innebära att du inte längre får sjukpenning.
Det finns några olika undantagssituationer när din arbetsförmåga kan bedömas i förhållande till arbete hos din arbetsgivare även efter dag 180, se Rehabiliteringskedjan för mer information.
Vad händer om jag fortfarande är sjukskriven efter 1 år?
Du som har haft sjukpenning i 364 dagar behöver ansöka på nytt för att fortsätta få sjukpenning. Det finns två nivåer du kan ansöka om; sjukpenning på fortsättningsnivå eller sjukpenning på normalnivå. Nivån bestäms utifrån din sjukdom enligt kriterier från Socialstyrelsen. Prata gärna med din handläggare om du har frågor om nivåerna eller hur du ansöker.
Sjukpenning på fortsättningsnivå är cirka 75 procent av din sjukpenninggrundande inkomst (SGI) medan sjukpenning på normalnivå motsvarar cirka 80 procent. Sjukpenning på normalnivå har du rätt till om du har en allvarlig sjukdom. Vad som i detta sammanhang räknas som allvarlig sjukdom finns beskrivet i Socialstyrelsens kriterier för allvarlig sjukdom. Kriterierna finns på Socialstyrelsens webbplats.

Vad händer om jag inte kan gå tillbaka till mitt jobb?
Om du på grund av din sjukdom inte kan gå tillbaka till ditt jobb, kan vi hjälpa dig att få rehabilitering från Arbetsförmedlingen. Du kan till exempel få yrkesvägledning eller arbetsträning. Under den tiden kan du få rehabiliteringspenning. Beloppet är samma som sjukpenningen.
 
Vad händer om jag inte längre får sjukpenning?
https://youtu.be/dLqGvTzrf-c
Från sjukförsäkring till arbetsliv 1 minut
Film om mötet med Försäkringskassan och Arbetsförmedlingen.



Frågor och svar

1. Om min arbetsgivare har glömt att sjukanmäla mig. Vad bör jag göra då?
Be din arbetsgivare att sjukanmäla dig till Försäkringskassan. Det är arbetsgivarens skyldighet att sjukanmäla dig om du är sjuk mer än 14 dagar.
Om du sjukanmäler dig till Försäkringskassan måste vi kontakta din arbetsgivare och utreda din sjukanmälan, vilket gör att handläggningen tar längre tid.
Logga in på Mina sidor för att se om det finns en anmälan från din arbetsgivare.

2. Min arbetsgivare tycker inte jag har rätt till sjuklön – vad ska jag göra?
Om din arbetsgivare bedömer att du inte har rätt till sjuklön kan du ansöka om att få sjukpenning från Försäkringskassan. Det kallas sjuklönegaranti. Vi kan betala ut sjuklönegaranti om du och din arbetsgivare är oense om ditt anställningsförhållande eller din arbetsförmåga. Till exempel om din arbetsgivare tycker att det finns arbetsuppgifter du kan klara av fast du är sjuk.
Du ansöker om sjuklönegaranti på Mina sidor. Du måste ansöka senast tre månader efter den månad när du skulle fått din sjuklön.

3. Min arbetsgivare har erbjudit mig andra arbetsuppgifter istället för sjuklön – vad ska jag göra?
Om din arbetsgivare bedömer att du kan klara av ett annat arbete eller andra arbetsuppgifter trots din sjukdom, kan arbetsgivaren neka dig sjuklön. Om du och din arbetsgivare inte är överens, kan du ansöka om sjuklönegaranti från Försäkringskassan istället. Vi gör en bedömning av din arbetsförmåga. När du ansöker behöver vi ett läkarintyg från dig där det framgår hur sjukdomen påverkar dig.
Du ansöker om sjuklönegaranti på Mina sidor. Du måste ansöka senast tre månader efter den månad när du skulle fått din sjuklön.

4. Kan jag slippa karensavdrag?
Ja i vissa fall.
Om du är sjuk ofta
Om du är sjuk mer än 10 gånger under en 12‑månadersperiod slipper du karensavdraget. Det kallas för allmänt högriskskydd. Du behöver inte ansöka om allmänt högriskskydd.
Om du på förhand tror att du kommer vara sjuk mycket
Du kan ansöka om särskilt högriskskydd om du tror att du kommer vara sjukskriven flera gånger under ett år. Då kan du slippa karensavdrag och få sjuklön redan från första sjukdagen.
Du kan få särskilt högriskskydd om du:
har en sjukdom och det är troligt att du kommer att vara sjuk ofta och behöver vara borta från arbetet minst 10 gånger om året.
ska donera organ, eller utredas inför det.
Särskilt högriskskydd för anställda

5. Vad gäller om jag börjat jobba och blir sjuk igen? Hur ska jag anmäla det och vad händer med karensavdraget?
Om du blir sjuk igen och det inte har gått fem dagar sedan ditt tidigare sjukfall ska du anmäla det till Försäkringskassan.
Du behöver ett läkarintyg från den åttonde dagen.
Om det gjordes ett helt karensavdrag första gången du var sjuk så görs inget nytt karensavdrag. Gjordes inte ett helt avdrag så kommer det som återstår av karensen dras av. Har det gått fler än fem kalenderdagar så görs alltid ett nytt karensavdrag.

6. Hur vet jag att ni tagit emot min ansökan och mitt läkarintyg?
Logga in på Mina sidor. Där kan du se din ansökan. Där kan du också se om vi fått in ditt läkarintyg och i så fall när vi tog emot det.

7. Vad är sjukpenninggrundande inkomst?
Sjukpenninggrundande inkomst (SGI) är ett belopp som räknas fram av Försäkringskassan utifrån din inkomst. I SGI‑guiden svarar du på några frågor och får veta mer om hur SGI beräknas och hur du skyddar den.

8. Jag har sjukpenning och har fått ny lön – hur ändrar jag den?
Du kan anmäla ändrad inkomst genom att fylla i och skicka in blankett:
5157 Anmäl höjd lön om du får föräldrapenning eller sjukpenningPdf.

9. Jag har ingen fast anställning, kan jag få sjukpenning?
Ja. Om din arbetsgivare betalat sjuklön för dig de första två veckorna och du fortfarande är sjuk kan du få sjukpenning. Om du inte har rätt till sjuklön från din arbetsgivare kan du få sjukpenning även under de första två veckorna som du är sjuk.

10. Jag tror jag kan jobba trots sjukdomen, men inte på mitt gamla jobb. Kan jag få sjukpenning och söka nytt jobb samtidigt?
Om du redan i början av din sjukskrivning vet att du inte kommer att kunna gå tillbaka till ditt arbete, men tror att du kan arbeta någon annanstans trots din sjukdom, kan du ha möjlighet att söka arbete samtidigt som du är sjukskriven. Det gäller tills du varit sjukskriven i 180 dagar.
Det är Försäkringskassan som tar ställning till om du har rätt till sjukpenning samtidigt som du söker nytt arbete. Prata alltid med oss innan du söker nytt arbete. Vi kan ordna ett möte med Arbetsförmedlingen som kan hjälpa dig att söka jobb.

11. Måste jag jobba deltid varje dag om jag är sjukskriven på deltid?
I regel ska du jobba varje dag genom att minska din arbetsdag med den procentsats du är sjukskriven (25, 50 eller 75 procent). Men det finns också en möjlighet att förlägga arbetstiden på annat sätt om det underlättar din återgång i arbete. Kontakta din handläggare om du vill veta mer.

12. Vad händer om jag blir sjuk under semestern?
Semesterdagar är ledighet som du har arbetat ihop. Det innebär att du inte ska behöva använda semestern för att bli frisk, istället kan du sjukanmäla dig till din arbetsgivare. Under de första 14 dagarna kan du få sjuklön av din arbetsgivare. Skulle du vara sjuk längre 14 dagar kan du få sjukpenning från Försäkringskassan.

13. Får jag åka utomlands när jag har sjukpenning?
Ja, om inte resan påverkar din rehabilitering eller ditt tillfrisknande negativt.
Om du ska resa inom EU/EES‑land eller Schweiz och Storbritannien behöver du inte ansöka om att få behålla din sjukpenning under din resa.
Om du reser till ett land som inte tillhör EU/EES eller Schweiz ska du ansöka innan du reser för att få behålla sjukpenningen under utlandsvistelsen. Du ansöker på Mina sidor.

14. Kan jag få sjukpenning efter att jag har fyllt 66 år?
Ja, om du fortfarande har ett fast arbete.

15. Vad händer om jag blir arbetslös under tiden jag är sjukskriven?
Om din anställning tar slut eller om du av någon annan anledning inte längre har en anställning ska du ringa till den som handlägger ditt ärende, till kundcenter på 0771‑524 524 och berätta det. Då ändrar vi så att du får rätt sjukpenning.
Om du inte har någon anställning kan du högst få 543 kronor per dag.

16. Vad ska arbetsgivaren hjälpa mig med för att jag ska kunna komma tillbaka till mitt arbete?
Din arbetsgivare har ansvar för att hjälpa dig tillbaka till arbetet. Det kan till exempel vara så att du behöver kortare arbetsdagar eller andra arbetsuppgifter under en tid eller permanent. Du kan vara sjukskriven på deltid och arbeta övrig tid. I regel ska du då jobba varje dag genom att minska din arbetsdag med den procentsats du är sjukskriven (25, 50 eller 75 procent). Men det finns också en möjlighet att förlägga arbetstiden på annat sätt om det underlättar din återgång i arbete. Prata med din arbetsgivare.
Om du vill att Försäkringskassan ska vara med på ett möte med din arbetsgivare ska du ringa oss.

17. Vad kan min handläggare hjälpa mig med?
Du kan ta kontakt med oss om du har frågor om din sjukskrivning. Vi ansvarar även för att se till att ditt behov av arbetslivsinriktad rehabilitering ses över och att de åtgärder som behövs för att du ska kunna återgå i arbete genomförs så snart som möjligt.

18. Kan jag byta handläggare?
Ja, det finns möjlighet att byta handläggare om du inte är nöjd. Prata i första hand med din nuvarande handläggare så att ni tillsammans kan reda ut situationen. I andra hand kan du kontakta hens närmaste chef.
Om du inte vet vem som du ska kontakta kan du ringa till kundcenter på 0771‑524 524.

19. Min vårdcentral säger att jag inte får komma dit utan jag får en telefontid med läkaren. Kan jag få ett läkarintyg via telefon?
Ja, läkaren kan skriva ett läkarintyg per telefon. Försäkringskassan gör sedan en bedömning om du har rätt till ersättning utifrån innehållet i läkarintyget.

20. Jag är fortfarande sjuk efter sjuklöneperioden, men jag får inte komma till min vårdcentral för att få ett läkarintyg?
Läkaren kan skriva ett läkarintyg utan att ha träffat dig fysiskt. Försäkringskassan gör sedan en bedömning om du har rätt till ersättning utifrån innehåller i läkarintyget.

21. Vad ska jag göra om jag inte kan logga in på Mina sidor?
Om du har tekniska problem
Om ditt e‑legitimation inte funkar eller om du har andra tekniska problem kan du få hjälp på sidorna för teknisk support. Där finns möjlighet att få hjälp av oss direkt i ett webbmöte. Du kopplas då ihop med en handläggare som ser din skärm och kan hjälpa dig. Webbmöten är tillgängliga samma tider som kundcenter har öppet.
Vanliga frågor och svar
Om du måste ansöka på en pappersblankett
Om du inte kan ansöka om sjukpenning på Mina sidor ska du ringa till kundcenter på 0771‑524 524 för att få en blankett hemskickad. Du kan inte ladda ner blanketten här på webben eftersom den innehåller förifyllda uppgifter om dig.
Alla övriga blanketter som finns tillgängliga för nedladdning på webbplatsen hittar du på sidan E-tjänster och blanketter på svenska.
E-tjänster och blanketter på svenska

22. Jag är sjöman, hur ansöker jag om sjukpenning?
Du kan ansöka om sjukpenning genom att kontakta Försäkringskassan på 0771‑524 524 och be om att få blanketten "Ansökan sjukpenning för sjömän (FK6001)"
