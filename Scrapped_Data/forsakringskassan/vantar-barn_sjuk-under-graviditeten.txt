Sjuk under graviditeten
Teckenspråk : https://youtu.be/P8xYYCn23Yo
Du som är gravid kan ha rätt till sjukpenning, föräldrapenning eller graviditetspenning.

Vem kan få sjukpenning under graviditeten?
Om du blir sjuk och har nedsatt arbetsförmåga får du sjukpenning på samma sätt som du skulle fått om du inte var gravid. Men normala graviditetsbesvär som till exempel ryggont eller trötthet räknas inte som sjukdom och ger därför inte rätt till sjukpenning.
Har du däremot graviditetsbesvär som är ovanligt svåra kan de räknas som sjukdom och ge rätt till sjukpenning. För att du ska få rätt beslut är det viktigt att dina besvär tydligt framgår i det intyg som läkaren skriver.

Föräldrapenning – om du är för trött för att arbeta men inte är sjuk
Om du har besvär under graviditeten som inte ger rätt till sjukpenning kan du ta ut föräldrapenning från och med 60 dagar före beräknad förlossning.

Graviditetspenning – om arbetet är farligt eller fysiskt påfrestande
Om du har ett fysiskt påfrestande arbete eller om det finns risker i arbetsmiljön kan du ansöka om graviditetspenning.
