Smittbärarpenning och reseersättning för anställda
Teckenspråk : https://youtu.be/A_lrXtkxlew
Om du inte får arbeta på grund av att du är eller kan vara smittad av en allmänfarlig sjukdom kan du få smittbärarpenning. Du kan också ha rätt till ersättning för resor, till exempel i samband med läkarundersökningar.

Covid-19 klassas inte längre som allmänfarlig sjukdom
Från och med 1 april 2022 klassas inte covid-19 som en allmänfarlig sjukdom. Det innebär att du inte kan längre kan få smittbärarpenning om du smittats av coronaviruset SARS-CoV-2.
Om du var smittad av covid-19 före 1 april 2022 och fick förhållningsregler från vården, kan du fortfarande ansöka om smittbärarpenning.

Om sjukdomen gör att du inte kan arbeta
Smittbärarpenning betalas ut till den som kan arbeta, men inte får göra det på grund av risken för att smitta andra. Om du inte kan arbeta kan du ha rätt till sjuklön från din arbetsgivare eller sjukpenning från Försäkringskassan.

Hur mycket pengar kan jag få?
Med smittbärarpenning får du knappt 80 procent av din lön, men högst 1 116 kronor per dag.

När kan man få reseersättning som smittbärare?
Om du har eller kan antas ha smittats av en allmänfarlig sjukdom kan du få ersättning för resor du behöver göra till läkarundersökningar, kontroller eller behandlingar.
Om du åker med egen bil är ersättningen 2,50 kronor per kilometer.
När du ansöker behöver du skicka in:
- kvitton på dina resekostnader
- kvitton som visar att resorna gällde en sjukdom som är allmänfarlig enligt smittskyddslagen.

Försäkringskassan ersätter inte resor till och från vaccination för covid-19. Läs mer på 1177 Vårdguiden för information om vad som gäller i den region du bor.
http://www.1177.se/

Så ansöker du om smittbärarpenning eller reseersättning
Det är många som ansöker om smittbärarpenning nu. För att det ska gå fortare att handlägga din ansökan är det bra om du ansöker för hela perioden när du har återgått i arbete.

1. Ansök på Mina sidor
2. Skicka in läkarintyg eller kvitto
3. Utbetalning : Just nu har vi lite längre handläggningstider än vanligt. Det tar därför mer än 30 dagar att handlägga ditt ärende. Utbetalningen har inte ett fast datum utan kommer så fort vi är färdiga med handläggningen.


Frågor och svar

1. Vilka sjukdomar räknas som allmänfarliga?
Covid‑19, sjukdomen som orsakas av coronaviruset, är inte längre klassad som allmänfarlig.
Ett 30‑tal sjukdomar räknas enligt smittskyddslagen också som allmänfarliga. Det gäller till exempel:
salmonella
smittsam gulsot, till exempel hepatit A, B och C
tuberkulos
mpox (apkoppor).
Du kan läsa mer om smittskyddslagen på 1177 Vårdguiden
1177 Vårdguiden (1177.se) : https://www.1177.se/

2. När har jag rätt till smittbärarpenning?
För att ha rätt till smittbärarpenning måste en läkare ha beslutat att du inte får gå till arbetet eftersom du är – eller kan vara – smittad av en allmänfarlig sjukdom. Du kan också ha rätt till ersättning för resor som du behöver göra, till exempel om du ska till en läkare för att utreda om du har en smittsam sjukdom.

3. Kan jag få smittbärarpenning för tid som jag varit på läkarkontroll för att utreda om jag är smittad?
Ja, men det krävs ett intyg eller ett kvitto från sjukvården som styrker att du varit på provtagning för att utreda om du är smittad.

4. Vad ska jag göra om jag inte kan logga in på Mina sidor?
Om du har tekniska problem
Om ditt e-leg inte funkar eller om du har andra tekniska problem kan du få hjälp på sidan för teknisk support.
Vanliga frågor och svar
Om du måste ansöka på en pappersblankett
Alla blanketter som finns tillgängliga för nedladdning på webbplatsen hittar du på sidan E-tjänster och blanketter på svenska.
E-tjänster och blanketter på svenska

5. Min läkare har beslutat att jag måste vara hemma i 14 dagar på grund av smitta. När ska jag ansöka om smittbärarpenning?
För att det ska gå fortare att handlägga din ansökan är det bra om du ansöker för hela perioden när du har återgått i arbete.

6. Min arbetsgivare vill inte att jag kommer till jobbet på grund av smittorisk. Finns det någon ersättning jag kan söka?
Om du inte är sjuk eller en läkare har beslutat att du inte får vara på jobbet på grund av att du är eller kan vara smittbärare, har Försäkringskassan ingen ersättning som du kan ansöka om.

7. Ska jag skicka in provsvar när jag ansöker om smittbärarpenning?
Nej, du behöver inte skicka in ditt provsvar.
